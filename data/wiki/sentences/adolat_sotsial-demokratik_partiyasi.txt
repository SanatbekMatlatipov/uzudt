Oʻzbekiston „Adolat“ sotsial-demokratik partiyasi („Adolat“ SDP) – Oʻzbekistondagi siyosiy partiyalardan biri boʻlib, 1995-yil 18-fevralda partiya taʼsis qurultoyida tuzilgan.
Shu kunning oʻzida dasturi va ustavi qabul qilingan hamda Oʻzbekiston Respublikasi Adliya vazirligida roʻyxatdan oʻtgan.
Partiya aʼzolarining umumiy soni 2024-yil 24-iyul holatiga 1 104 283 nafarni tashkil etadi.
Ulardan 595 ming 208 nafari yoxud 54 foizi xotin-qizlar, 430 ming 689 nafari yoki 39 foizi yoshlar hissasiga toʻgʻri keladi.
Bizning „adolatchilar“ 8 ming 131 ta boshlangʻich partiya tashkiloti safida birlashgan.
Hozirgi kunda partiyaning hududiy kengashlari soni 14 taga, mahalliy kengashlar 209 taga yetgan.
Qurultoy – partiyaning oliy organi.
U partiya Siyosiy kengashi tomonidan kamida 5 yilda bir marta chaqiriladi.
Siyosiy kengash doimiy ishlovchi rahbariy organidir.
„Adolat“ SDPning Oʻzbekiston Respublikasi Oliy Majlisi Qonunchilik palatasidagi fraksiyasi 24 nafar deputatdan tashkil topgan.
Fraksiya rahbari – Oliy Majlis Qonunchilik palatasi Spikeri oʻrinbosari Zuhra Ametovna Ibragimova.
"Adolat" ijtimoiy-siyosiy gazetasi partiyaning nashriy organi hisoblanadi.
Bosh muharrir – „Adolat“ SDP Siyosiy Kengashi raisining axborot va ijtimoiy kommunikatsiyalar boʻyicha oʻrinbosari Islom Hamzayevich Hamroyev.
Partiyani 2024-yil 20-yanvardan Robaxon Anvarovna Maxmudova boshqarib kelmoqda.
Robaxon Maxmudova 1958-yil 9-noyabrda Fargʻona viloyatining Fargʻona tumanida ziyolilar oilasida tugʻilgan.
1983-yilda Toshkent davlat universitetining huquqshunoslik fakultetini tamomlagan.
Mehnat faoliyatini 1976-yildan Fargʻona viloyat sudining kotibi vazifasidan boshlagan.
2017-2020-yillarda Fargʻona viloyati Xalq qabulxonasi mudiri, 2020-yil yanvar oyidan Oliy Majlis Senatining Fan, taʼlim va sogʻliqni saqlash masalalari qoʻmitasi raisi lavozimlarida faoliyat olib borgan.
2020-2024-yillarda Oʻzbekiston Respublikasi Oliy sudi raisining birinchi oʻrinbosari – maʼmuriy ishlar boʻyicha sudlov hayʼati raisi lavozimida ishlagan.
Partiya yetakchisi tajribali huquqshunos sifatida qonun ustuvorligini taʼminlash, xotin-qizlarning huquqlarini himoya qilish, yarashuv institutini takomillashtirish borasida samarali faoliyat yuritib kelmoqda.
